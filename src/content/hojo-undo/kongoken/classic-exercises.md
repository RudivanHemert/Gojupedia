# Klassieke Oefeningen (Classic Exercises)

De klassieke oefeningen zijn onder meer te zien in Traditional Karate, volume 1 en op de videoband 'Hojo Undo' (Panther Productions), beiden van Sensei Morio Higaonna.

Gezien het gewicht van de kongoken is het van groot belang nauwkeurig te zijn in de technische uitvoering van de oefeningen. Met name omdat menige oefening wordt uitgevoerd in shiko dachi, waarbij het risico van overbelasting van de onderrug relatief groot is, omdat de onderrug in shiko dachi normaliter een natuurlijke holling vertoond. Met name de oefeningen waarbij je op het belastingsmoment in shiko dachi komt verdienen wat dit betreft extra aandacht. Zoals bijvoorbeeld bij het opstoten van de kongoken vanuit spreidstand naar shiko dachi of bij de 'shiko squats' (en 'neko squats') waarbij je meer gewicht te dragen krijgt terwijl je in shiko dachi komt. Bij de oefeningen in shiko dachi (en Neko dachi) moet je dus letten op de stand van je bekken en wervelkolom. Zorg ervoor dat je onderrug niet te hol trekt, oftewel dat je bekken niet te ver voorover kantelt. Belangrijk is ook dat je je onderrug niet laat inzakken maar deze actief opstrekt (in de richting van je kruin). Het opstrekken van je wervelkolom hangt samen met het optrekken van je anus. Hou daarom in shiko dachi en zeker op de belastingsmomenten een lichte opwaartse spanning in je anus en hou je kruin op (niet ontwortelen!). 