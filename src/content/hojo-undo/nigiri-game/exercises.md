# Oefeningen (Exercises)

De basisoefening voor de nigiri game is het lopen in sanchin dachi. Hiervoor gelden dezelfde aandachtspunten t.a.v. houding, concentratie en ademhaling als bij sanchin kata. Het lichaam blijft dus gedurende de hele oefening gespannen, de ademhaling is diep en gereguleerd met behulp van voorstelling en klanken en je houdt de adem vast bij het stappen. Om didactische redenen kan het echter zinvol zijn om de oefening aan te passen. Bijvoorbeeld: het lichaam ontspannen bij het stappen en/of de inademing.

De klanken spelen een belangrijke rol bij het leren reguleren van de ademhaling. Wanneer men dit onder de knie heeft en de oefening sneller wordt uitgevoerd kan de ademhaling ook zonder geluid verlopen.

De schouderbladen zijn naar achteren getrokken en de armen naar binnen gedraaid. Andere posities van de schouders/armen, d.w.z. naast of voor het lichaam, gelden als variaties. Deze activeren andere spierketens.

Nadat het lopen met de nigiri game is aangeleerd komen de til oefeningen. De nigiri game worden bij deze oefeningen voorwaarts of zijwaarts opgetild. Om en om of allebei tegelijk.

De bovenstaande oefeningen staan uitvoerig beschreven en weergegeven in het boek 'Traditional Karate, volume 1' van Morio Higaonna. Interessant is dat de ademhaling die hier beschreven wordt, tegengesteld is aan wat gebruikelijk is binnen het Okinawa goju-ryu Karate. Er wordt namelijk voor geschreven dat je inademt bij de grootste inspanning, het optillen van de vazen , en uitademt bij het laten zakken. Hoewel dit niet in overeenstemming is met wat ik hierover persoonlijk van Higaonna Sensei heb vernomen, is het een interessant experiment om deze ademhalingscoördinatie uit te proberen.

De til oefeningen worden ook uitgevoerd (meestal tweehandig en zijwaarts) in shiko dachi en neko ashi dachi. Bij de oefeningen in neko ashi dachi komt het element lichtvoetigheid om de hoek kijken.

Bij het oefenen met de nigiri game kun je de aandachtspunten uit de lessen bewegingsleer & energetica integreren. Zo kun je bij een oefening er bijvoorbeeld op letten of je voortdurend optimaal op je voeten blijft steunen of dat je in de strijd met het gewicht jezelf ontworteld; je de beweging maakt van uit je tanden of een geïsoleerde beweging maakt vanuit je schouder; de beweging strookt met je ademhaling; etc. In zekere zin is dat moeilijker dan bij de oefeningen met de chi ishi. Bij de oefeningen met de chi ishi heeft je lichaam meer bewegingsvrijheid. Je maakt niet alleen intern maar ook extern een totaal beweging. Bij de oefeningen met de nigiri game beweegt extern gezien alleen je arm (bij het tillen) maar moet je intern toch een totaalbeweging maken.

Doordat je met een gewicht werkt krijg zet je het behoud van aarding, worteling, centrering, etc. meer onder druk. Gebruik je meer gewicht dan is het trainingseffect t.a.v. kracht, doorzettingsvermogen, e.d. groter maar bestaat het risico dat je de bewegingsprincipes los laat in de strijd met het gewicht. Je vernielt dan je lichaam en leert jezelf inefficiënte bewegingspatronen aan. Omgekeerd, als je alleen met lichte gewichten traint is het makkelijker om in lijn met de bewegingsprincipes te blijven bewegen, je leert dan echter niet om deze onder druk vast te houden.

Hoewel eerder werd gesproken over een standaard diameter van het grijp gedeelte, kan het trainen met nigiri game met een andere diameter uiteraard toch zinvol zijn. Het in dezelfde oefening afwisselen van nigiri game met verschillend gewicht en diameter kan beschouwd worden als een vorm van 'contrast training'. Dit is een zinvolle variatie voor gevorderden in de uitbouwfase van hun krachttraining.

Ook 'Complexe trainingsvormen' met de nigiri game zijn denkbaar. Bijvoorbeeld:

*   Nigiri game basisoefening.
*   Gooien met zware zandzakjes.
*   Kote kitae oefening met hiki uke. 